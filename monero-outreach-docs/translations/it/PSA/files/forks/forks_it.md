# Conosci i Tuoi Hard Fork

A meno che tu non sia uno sviluppatore, il termine 'hard fork' potrebbe causare  confusione e assumere una connotazione negativa. Del resto, potresti aver letto un articolo o due su hard fork che hanno creato contenziosi e divisioni in alcuni progetti di criptovalute. Gli hard fork Monero ricadono in tre categorie principali:

### 1) Hard Fork per aggiornamenti della rete/pianificati ad intervalli regolari

Gli sviluppatori Monero pianificano due hard fork annuali ad intervalli regolari. Questi hard fork vengono eseguiti sempre con il consenso della comunità e promossi dai principali sviluppatori Monero, ed in genere includono numerosi miglioramenti al codice core Monero. È imperativo, da utente Monero, che tu aggiorni il tuo portafoglio (o i tuoi portafogli) ogniqualvolta si verifica un hard fork di questo tipo, e la responsabilità di aggiornare è solamente tua. Nessuno dice che per un utente principiante sia una cosa semplice, ma se presti attenzione non è neanche difficile.
Altri progetti hanno usato gli hard fork pianificati per creare il proprio progetto sulle versioni vecchie della blockchain di Monero. In genere questi progetti falliscono in breve tempo e fanno leva sull'avidità delle persone. Se non aggiorni il tuo portafoglio Monero dopo uno di questi hard fork ed invii i tuoi XMR, potresti perderli in una diversa versione della blockchain o sprecare parecchio tempo per recuperarli.
_Livello di sicurezza:_ la miglior pratica è aggiornare il tuo portafoglio non appena vengono rilasciati gli aggiornamenti.

### 2) Hard Fork di progetti nuovi e legittimi


Alcuni progetti legittimi effettuanno fork da Monero, utilizzando il suo codice sottostante per perseguire i loro obiettivi. Ci sono alcuni fattori da analizzare per determinare se un progetto è legittimo o no.

- Nessun pre-mine o insta-mine di monete per gli sviluppatori
- Nessuna richiesta di condividere le tue chiavi private Monero
- Nessuna controversia o recensione eccessivamente negativa o allarmante sul progetto da parte della comunità Monero
- Il progetto è open-source come "favore in cambio" a Monero

_Livello di sicurezza:_ se è legittimo, non dovrai fare nulla sul tuo portafoglio (o portafogli) Monero e puoi unirti al nuovo progetto seguendo il tuo personale giudizio.

### 3) Hard Fork truffaldini o per attacco

Questi progetti sono l'opposto di quelli menzionati nella sezione precedente. Sono motivati dall'avidità, sia da parte degli sviluppatori sia da parte degli utilizzatori (leggi: vittime). In alcuni casi, in particolare quelli in cui viene richiesto di condividere le proprie chiavi private, potrebbe trattarsi di un tentativo di attaccare la stessa rete Monero e di indebolire la privacy e l'anonimato dei suoi utilizzatori. 

_Livello di sicurezza:_ si sconsiglia caldamente di adottare queste monete. Procedi a tuo rischio e pericolo e sii cosciente che con il tuo comportamento potresti inavvertitamente indebolire la privacy e l'anonimato della rete Monero.
