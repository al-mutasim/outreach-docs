# Non Condividere Mai le Tue Chiavi Private

I tuoi Moneroj sono al sicuro fino a quando le tue chiavi private e il tuo seed mnemonico sono al sicuro. Le tue chiavi private e il tuo seed mnemonico sono l'unico modo per accedere al tuo portafoglio e spendere/inviare i tuoi XMR. Se li condividi con qualcuno, la persona con la quale li hai condivisi (o chiunque abbia le capacità tecniche per rubarli alla persona con la quale li hai condivisi) ottiene il completo accesso al tuo portafoglio.

Potresti pensare che sia una buona strategia conservare le tue chiavi private lontano dal luogo in cui ti trovi fisicamente, ma cosa accadrebbe se tua nonna dimenticasse le tue istruzioni e lasciasse le tue chiavi sul davanzale, uno sconosciuto passasse lì accanto e le leggesse (le salvasse)? Un bel giorno potresti svegliarti ed accorgerti che tutti i tuoi XMR sono stati trasferiti ad un indirizzo sconosciuto. Essendo Monero così privato, non avresti alcuna possibilità di risalire al proprietario di questo portafoglio sconosciuto e non saresti in grado di recuperare i tuoi XMR persi/rubati.

A volte altri progetti di criptovalute effettuano hard fork sul codice Monero ed affermano che riceverai dieci volte le monete da te possedute e "l'unica cosa che devi fare è condividere le tue chiavi private". Se ti capita di leggere questo, tienitene a debita distanza. Non solo stanno provando a truffarti, ma probabilmente stanno cercando di compromettere l'integrità di Monero. I truffatori contano sulla tua avidità.

### Non diventare una vittima.

L'unica cosa che potresti condividere è la tua chiave di visualizzazione - e anche in quel caso solo per provare le transazioni in ingresso al tuo portafoglio. Se per te non è di alcuna utilità, meglio non condividere nessuna chiave. Se qualcuno sostiene di aver bisogno di qualcosa in più del tuo indirizzo pubblico di portafoglio (o in alcuni casi della tua chiave pubblica di visualizzazione), con tutta probabilità sta cercando di truffarti e di rubare i tuoi fondi. Morale della favola: non condividere mai le tue chiavi private.
