# Non Dire Quanti Moneroj Possiedi

Proverbi come "con bocca e lingua castigate, molte pene avrai risparmiate" e "lontano dagli occhi, lontano dal cuore" esistono per un determinato motivo. Quando parli di quanti Moneroj possiedi, inavvertitamente stai diventando un bersaglio. In particolare se lo fai sui forum o sui social media. Sul web si aggirano malfattori in cerca di persone che rivelino informazioni personali che i malfattori cercano di sfruttare a proprio vantaggio. Ecco un esempio:

_Adamo commenta pubblicamente un post di Eva su un social media dicendo di aver appena acquistato 30XMR. Uomocattivo vede il commento di Adamo e vuole appropriarsi di quei 30 XMR. Uomocattivo inizia ad usare una varietà di tattiche efferate per hackerare Adamo e rubare i suoi XMR, magari facendo danni maggiori. Se Adamo non avesse detto nulla, non sarebbe diventato un bersaglio e i suoi XMR sarebbero rimasti al sicuro._

Questo è un esempio semplificato, ma in realtà esistono centinaia di scenari in cui le informazioni condivise possono farti diventare un bersaglio, ed esistono ancora più esempi su come i malintenzionati sono in grado di usare queste informazioni per trarne vantaggio e renderti la loro prossima vittima. Farsi promotori di Monero e mostrare ai nuovi utenti i suoi molteplici usi è un conto, vantarsi di quanti XMR si posseggono è un'altra storia. È consigliato fermarsi al primo passo ed evitare il secondo ad ogni costo.

Non far sapere agli altri che sei possessore di Moneroj assume una valenza ancora più importante se vivi in un Paese in cui un governo corrotto abusa del suo potere. Se un governo decidesse in futuro di applicare controlli di capitale sulle criptovalute, sarebbe bene che non conoscesse nulla dei tuoi Moneroj. Anche se il codice Monero è resistente al controllo di capitali, se un governo violento sapesse che sei possessore di Moneroj, potrebbe venire a bussare alla tua porta.

I controlli di capitale concederebbero al governo l'autorità legale di congelare o appropriarsi dei tuoi Moneroj. Man mano che Monero migliora, sta diventando sempre più difficile per i governi autoritari sapere che tu sei un possessore di Moneroj... a meno che non sia tu a parlarne online. Se non sanno che li possiedi, diminuisce la loro abilità di abusare del loro potere e di appropriarsi della tua ricchezza magari conquistata con sacrifici. Non dire quanti Moneroj possiedi.
